PRAEFATIO.

Nisi iam ab initio consilii mei in texendo hoc opere rationem exposuero, in multorum reprehen-
siones haud dubie incurret. Neque tantum a malevolis et invidis carpetur: (quod esset minime curandum)
sed nonnulli forte reperientur nullo alioqui odio, aut animi pravitate infecti, qui tamen existiment
inconsiderate adeoque temere ordinem, quem spiritus sanctus nobis praescribit, a me fuisse mutatum.
Neque enim dubium est, quod optimum erat, et in omni utilitatis genere perfectissimum, dictatum fuisse
Mosi. Ego autem quod ille quatuor libris tradidit, ita in hoc commentario et colligere et digerere statui,
ut primo intuitu, re nondum bene perspecta, videri possim melius aliquid 'tentaret quod sacrilegae audaciae
foret. Malignos, quibus propositum est obtrectandi materiam ex nihilo captare, et occasionem arripere
summa voluptas est, secure praetereo. Hos vero non nisi errore iniquos , modo quam sequutus sum
rationem placide audire sustinuerint, placare difficile non erit. Neque enim aliud mihi propositum est
quam hac serie dirigere lectores nondum satis exercitatos, ut facilius commodiusque et maiore cum fructu
in libris Mosis versentur. Denique quisquis fructum ex labore nostro capere optabit, sciat a lectione
cuiusque libri se minime abduci: sed tantum compendio deduci ad certum scopum, ne vagetur (sicuti
multis contingere solet) propter ignorationem methodi.

Duae sunt horum quatuor librorum partes, historiae narrati0, et doctrina qua instituitur ecclesia
in vera pietate, (quae fidem et invocationem in se continet) item in timore et cultu Dei: atque ita sancte
iusteque vivendi regula traditur, et urgetur unusquisque ad praestandum officium. Hanc ¹) distinctionem
non tenet Moses in suis libris, quia nec historiam uno contextu refert: doctrinam vero ipsam sparsim
tradit pout tulit occasi0. Fateor quidem , quidquid ad vitam firmandam spectat decem praeceptis com·
prehendi: sed quia non omnibus datum est, quae extra decem praecepta docentur quorsum tendant
prudenter discernere, et singula referre in suam classem, nihil eos adiuvare prohibet, ut admoniti de
sancti prophetae mente et consilio in eius scriptis melius proficiant. ι

Porro totius quae in quatuor libris recitatur historiae duplex est utilitas. Nam liberatio veteris
populi illustre nobis speculum est tam incomparabilis Dei potentiae quam immensae bonitatis in erigenda
et quasi gignenda ecclesia. Quod autem continuis beneficiis illum eundem populum optimus pater usque
in finem prosequutus est, atque etiam cum scelesta impietate, malitia detestabili foedaque ingratitudine
subinde certavit, ut non desineret erga pravos et ingratos plusquam liberalis esse, inaestimabilis eius
misericordiae luculentum est documentum. Quam vero indefessus sit gratiae eius tenor in fovendis,
tuendis, ornandis et servandis quos¹ semel amore complexus est, in continua gubernatione cernitur. Hinc
nobis haurienda est fiduciae materia: hinc et fiducia precandi elicienda. Iam, ne dubitemus quae olim
experti sunt Israelitae gratiae Dei testimonia tam in primo exordio quam per longos progressus hodie
quoque ad nos pertinere, causam in gratuita adoptione statuit Moses , quae nobis cum illis est communis:
ex quo unigenitus Dei filius diruta maceria caput nostrum esse voluit. Altera ex parte ad Dei reve·
rentiam nos instituunt, ac metum nobis incutiunt horrendae et memorabiles poenae quae passim referuntur:

 

1) Hanc distinctionem ..... proficiant. Haec absunt ab exemplari gallico. 1*

